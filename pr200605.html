<html><head>
<title>Могилевский областной драматический Театр - Пресса</title>
<meta http-equiv="Content-Type" content="text/html; charset=Windows-1251">
<link href="pr.css" rel="stylesheet">
</head><body>
<dfn>«Настаунiцкая газета», 8 апреля 2006 года, рубрика «Авансцена».<br>
Наталля КАПУСЦIНА.<br>
“Дзень нараджэння фестывалю”.</dfn>

<p><b><i>Сцэна  Магiлёўскага абласнога драматычнага тэатра, што пабудаваны ў XIX стагоддзi, памятае работы вядомых тэатральных майстроў — Уладзiмiра Караткевiча, Юрыя Мiроненкi, Валерыя Маслюка. Напрыклад, украiнская актрыса Галiна Стэфанава, якая восенню прыязджала ў Маладзечна на IV Мiжнародны фестываль монаспектакляў "Я" i стала яго лаурэатам, расказвала, што студэнткай ездзiла з аднакурснiкамi з Кiева ў Магiлёў глядзець спектаклi Юрыя Мiроненкi. Таму гораду са слаўнымi театральнымi традыцыямi i яго  драматычнаму  тэатру проста наканавана быць эпiцэнтрам важных тэатральных падзей. У Магiлеве прайшоў I мiжнародны маладзёжны тэатральны форум "М.арт.кантакт".</i></b></p>
<p>Яго пазiцыя дакладна акрэслена — пра моладзь i для моладзi. Адсюль i "М" у назве, але гэта не толькi "моладзь". "М" — Магiлёў, мiжнародны, сакавiк (март). "М.арт.кантакт" пазiцыянiруецца таксама як форум, а гэта значыць не проста прагляд спектакляў, але i напружаная работа, што выпала, у асноўным, на долю моладзi, як, дарэчы, i было задумана. У "Майстэрнi ма-ладой рэжысуры" будучыя рэжысёры, а пакуль студэнты Беларускай дзяржаўнай акадэмii мастацтваў, мелi магчымасць паставiць мiнiяцюры з акцёрамi Маплёўскага абласнога драматычнага тэатра. Арганiзатары магiлёўскага тэатральнага форуму задумвалi яго i як своеасаблiвую бiржу працы для тэатральнай моладзi. Паглядзеўшы работы, кiраўнiкi беларускiх тэатраў маглi выбраць маладога рэжысёра i запрасiць яго на пастаноўку. Магчыма, такi вынiк i атрымаецца пасля першага магiлёўскага форуму. На падвядзеннi вынiкаў работы "Майстэрнi маладой рэжысуры" шмат гаварылi пра неабходнасць удасканальвання гэтага фестывальнага мерапрыемства, пра тое, што такая "Майстэрня" вельмi важная i патрэбная i акцёрам, i маладым рэжысёрам.</p>
<p>I ўсе ж галоуным для магiлёўскiх тэатралаў i гасцей фестывалю быў конкурсны прагляд пастановак тэатральных калектываў з Белаpyci, Pacii, Украiны, Польшчы i Лiтвы. Першы "М.арт.кантакт" не гнаўся за колькасцю ўдзельнiкаў i вядомасцю прозвiшчаў на афiшах. Яго галоўнай мэтай было заявiць пра сябе, як пра сур'ёзны тэатральны форум з дакладнымi задачамi i якаснай праграмай. У вынiку за 6 дзён мiжнароднае тэатральнае журы i гледачы паглядзелi 10 спектакляў. У склад журы увайшлi маскоўскi тэатральны крытык, аглядальнiк газеты "Культура" Iрына Алпатава, бела-рускi тэатральны крытык Вячаслаў Грыбайла, беларускi тэатральны крытык, прафесар БДУ Таццяна Арлова, тэатральны крытык з Кiева, рэдактар часопiса "Тэатральна-канцэртны Kieў" Ала Падлужная i старшыня — народны артыст Беларусi, акцёр Нацыянальнага акадэмiчнага драматычнага тэатра iмя Максiма Горкага Аляксандр Ткачонак. Заяўляючы адразу пра высокi узровень свайго форуму, яго арганiзатары запрасiлi i аутарытэтнае журы, аднак, называючы свой форум маладзёжным, самой моладзi ўсе ж не далi права ацэньваць спектаклi конкурснай праграмы. Але яна змагла аддаць свае галасы ў намiнацыi "Прыз сiмпатый гледачоу". Яго атрымаў калектыў эксперыментальнай сцэны тэатра "Стара Прохоffня" (Варшава, Польшча) за спектакль "Discopigs". Пастаноўку на польскай мове двойчы паказалi на малой сцэне Магiлёўскага тэатра, i некаторыя, паглядзеўшы спектакль адзiн раз, iмкнулiся трапiць i на другi паказ. Магiлёўскую публiку, а асаблiва маладых тэатральных творцаў, уразiла i прывабiла шчырасць пражывання героямi сцэнiчнага жыцця. Рэжысёр пастаноўкi, Уладзiмеж Качкоўскi, расказаў, што, працуючы над спектаклем, ён вучыў акцёраў i сам iмкнуўся разам з iмi адысцi ад прынятых, вядомых паводзiн акцёраў на сцэне, каб наблiзiцца да маладога гледача. А на сцэне — пiва i дыскатэка, i 17-гадовыя падлеткi з маленькага iрландскага гарадка, якiя нарадзiлiся ў адзiн дзень i нават у адну гадзiну i праводзяць разам увесь свой час. Сутыкнуўшыся з непаразуменнем вакол, яны сталi цэлым светам адзiн для аднаго, але застацца разам усе ж не змаглi.</p>
<p>Вялiкую цiкавасць выклiкала ў маладзёжнай публiкi, а таксама ў крытыкаў (i гэта адлюстравалася ў прэмii "За лепшую мужчынскую ролю") работа маладых маскоўскiх акцёраў Новага драматычнага тэатра. Адзiн з ix, Mixaiл Калiнiчаў, якi выканаў ролю злодзея Лi у спектаклi "Сапраўдны Захад" паводле п'есы аднаго з самых папулярных драматургаў сучаснай Амерыкi Сэма Шэпарда, стаў лепшым акцёрам магiлёўскага форуму. Два браты сустрэлiся пасля доўгага расстання ў доме сваей мацi. Адзiн — сцэнарыст, якi пачынае свой шлях у Галiвудзе, другi — злодзей, якi крадзе рэчы па хатах, ix жыццёвыя шляхi разышлiся, i браты становяцца ледзьве не ворагамi, а пасля спрабуюць памяняцца месцамi. Гэты спектакль вельмi адпавядаў пазiцыi "М.арт.кантакта" — маладога, жывога тэатра. Пастаноўка спачатку стваралася як самастойная работа акцёраў. Такую магчымасць iм прапанаваў мастацкi кiраунiк тэатра, заслужаны артыст Pacii Вячаслаў Далгачоў. Убачыўшы нядрэнныя вынiкi, ён зanpaciў далучыцца да акцёраў сваю вучанiцу, выпускнiцу рэжысёрскага факультэта Расiйскай акадэмii тэатральнага мастацтва 2003 года Наркас Iскандараву. У вынiку атрымаўся даволi жорсткi спектакль з вельмi выбудаванай, падрабязнай акцёрскай iгрой. Увогуле, адна з асаблiвасцей спектакляў, паказаных на магiлёўскiм форуме, у тым, што яны выраслi з самастойнай работы маладых акцёраў. Так з'явiлася i пастаноўка праекта "Новая сцэна" Беларускага дзяржаўнага тэатра лялек "Дзень нараджэння". Зноў тэма дня нараджэння, як i ў спектаклi "Discopigs", i зноў пастаноўка мела поспех у маладых гледачоў, праўда, у журы гэтая работа засталася без узнагарод, затое з добрымi водгукамi. Праект "Новая сцэна" арганiзавалi выпускнiкi курса мастацкага кiраўнiка тэатра лялек Аляксея Ляляўскага, якiя цяпер yciм складам у яго i працуюць, а ў астатнi час займаюцца самастойна. Так з'явiлася поўная эмоцый пластычная iмправiзацыя. Нам прапанавалi паглядзець, як два хлопцы i дзве дзяўчыны сабралiся адзначыць дзень нараджэння, i як мала гэта было падобна на свята. Пластычныя вобразы нагадалi i спрэчкi, i традыцыйнае задуванiе свечак на торце, у якi акуратна кладзе твар iмянiннiка адна з яго сябровак, пакiдаючы месца святкавання. Для рэжысёра спектакля Яўгена Карнягi гэтая пастаноўка — пошук новых шляхоў у творчасцi, адыход ад акцёрскай работы i зварот да рэжысуры. А для ўсяго маладога калектыву праекта "Новая сцэна" — гэта магчымасць эксперыментаў, што дае добрую нагоду чакаць ад iх новых цiкавых работ.</p>
<p>Яшчэ адзiн вынiк самастойнай работы моладзi, якi на магiлёўскiм форуме быу адзначаны ўзнагародай, — музычна-пластычны спектакль "Дах" Беларускай дзяржаўнай акадэмii мастацтваў, якi атрымаў прыз "За яркае ўвасабленне маладзёжнай тэмы". Спектакль паставiла малады харэограф Вольга Скварцова са студэнтамi спецыялiзацыi "акцёрскае мастацтва драматычнага тэатра i кiно" Беларускай акадэмii мастацтваў. Крыху больш за год iснуе гэтая работа, пастаянна змяняючыся. Вольга Скварцова на прыкладзе ўжо створанага "Даху" працягвае вучыць сваiх студэнтаў мастацтву перажывання i пражывання праз танец. Погляд на прапанаваныя абставiны з жыцця навакольных людзей пастаянна змяняецца, змяняецца адпаведна i танцавальны сiлуэт спектакля. У адзiн з момантаў жыцця гэтага зменлiвага спектакля i застала яго журы магiлёўскага тэатральнага форуму "М.арт.кантакт", адзначыўшы яго сапраўды маладое дыханне. Магчыма, у хуткiм часе трупа аднадумцаў маладога харэографа Вольгi Скварцовай трансфармуецца у больш аформлены калектыў, якi блiжэй да лета прапануе нам новы спектакль "3iма".</p>
<p>У тэатральным форуме, арыентаваным на моладзь, удзельнiчаў i спектакль пра ўзаемаадносiны чалавека i Бога, пра прымiрэнне з невылечнай хваробай i разуменне каштоўнасцi кожнага iмгнення нашага жыцця. Гэта пастаноўка "Аскар i Ружовая дама" Арлоўскага дзяржаўнага тэатра для дзяцей i моладзi "Свабодная прастора". За галоўную ролю ў гэтай п'есе сучаснага французскага драматурга Эрыка-Эмануiла Шмiта ўжо атрымлiвалi высокiя ўзнагароды вядомыя актрысы Данiэль Дар'е i Алiса Фрэйндлiх. На магiлёўскiм форуме выканаўца ролi 10-гадовага хлопчыка Аскара, заслужаная артыстка Татарстана Алена Крайняя атрымала ўзнагароду "За лепшую жаночую ролю".</p>
<p>Нечакана пасля падвядзення вынiкаў форуму з'явiўся "Спецыяльны прыз журы". Ён дастаўся мiнскаму Сучаснаму мастацкаму тэатру за спектакль "Дванаццатая ноч". Ганаровую ўзнагароду кожнага фестывалю — прэмiю за рэжысуру — у Магiлёве атрымаў адзiн з самых вядомых удзельнiкаў "М.арт.кантакта" Анатоль Праўдзiн. Яго пастаноўка стала добрай школай для тых маладых рэжысёраў, якiя прысутнiчалi на форуме i якiя пагадзiлiся прыняць i паспрабаваць зразумець складаную i незвычайную для нашага тэатра рэжысуру дзiцячага спектакля. У Мiжнародны дзень тэатра спектакль "Да сустрэчы, Папялушка" эксперыментальнай сцэны Тэатра-фестывалю "Балтыйскi дом" з Санкт-Пецярбурга завяршыў магiлёўскi форум. Гэта спектакль для дзяцей i дарослых па матывах твора Яўгена Шварца. Даўно гавораць пра тое, што для дзяцей трэба ставiць, як для дарослых, толькi лепш. I пастаноўка Анатоля Праудзiна паказала прыклад такой работы. Рэжысёр зазначыў, што яны рабiлi вядомую казку так, як калi б ставiлi "Вiшнёвы сад" Чэхава — тая ж падрабязнасць, шчырасць i сур'ёзнасць. Аднак такое пасвячэнне у свет тэатра дзяцей некаторым на магiлёўскiм форуме не вельмi спадабался.</p>
<p>I, нарэшце, галоўную ўзнагароду I Мiжнароднага маладзёжнага тэатральнага форуму "М.арт.кантакт" — Гран-пры атрымаў спектакль гаспадароў фестывалю "Я твая нявеста" паводле твора Вiктара Астафьева у пастаноуцы рэжысёра Нацыянальнага акадэмiчнага драматычнага тэатра iмя Максiма Горкага Валянцiны Ераньковай. Toe, што галоўны прыз форуму застаўся ў Магiлёве, можа выклiкаць саркастычную ўсмешку толькi ў тых, хто тэты спектакль не бачыў. Гэта сапрауды дастойная работа, якая i далей працягвае прафесiйна расцi разам са сваей маладой трупай.</p>
<p>I Мiжнародны маладзёжны тэатральны форум "М.арт.кантакт" прапанаваў цiкавае спалучэнне эксперыментаў "новых тэатраў" i "новых сцэн" i работ дзяржауных рэпертуарных тэатраў. Гэты фестываль прайшоў на сапраўды высокiм якасным узроўнi i ў арганiзацыi, i ў абранай конкурснай праграме. Ёсць розныя тыпы фестываляў. У Беларусi 10 гадоў ладзiцца "Белая вежа" у Брэсце, якая з кожным годам пашырае геаграфiю i жанравую разнастайнасць сваiх удзельнiкаў, iмкнучыся паказаць развiццё тэатра ў розных краiнах. Ёсць фестываль монаспектакляў, апошнi этап якога праходзiў у Маладзечне, i ёсць Гомельскi фестываль "Славянскiя тэатральныя сустрэчы", назва якога падкрэслiвае яго рэгiянальную скiраванасць. На жаль, у Беларусi няма агульнанацыянальнага тэатральнага фестывалю, падобна "Залатой масцы" у Расii, якi штогод прадстаўляў бы агульную карцiну стану беларускiх тэатраў. Магiлёўскi "М.арт-кантакт" узнiк, маючы сваю дакладную канцэпцыю — стаць стартавай пляцоўкай для тэатральнай моладзi, пазнаёмiць маладых рэжысёраў i акцёраў з работамi iх калег, якiя ужо займаюць дастойнае месца ў конкурснай праграме сур'ёзнага мiжнароднага фестывалю, выпрацаваць уяўленне пра тое, што мы зможам убачыць на тэатральнай сцэне ў найблiжэйшы час. Першы "М.арт.кантакт" прапанаваў нам работы пра месца рэлiгii ў жыццi чалавека i пра каштоўнасць гэтага жыцця ("Аскар i Ружовая дама"), пра выбар свайго жыццёвага шляху, маючы аднолькавы старт ("Сапраўдны Захад"), пра пошукi сэнсу жыцця i каштоў насцi свету бедных i багатых ("Заходняя прыстань" Львоўскага тэатра "Уваскрэсенне"), пра адзiноту сярод iншых людзей i прычыны ўзнiкнення маладзёжнай агрэсii ("Discopigs"), пра свет, дзе разыходзяцца мары i рэальнасць, але цуды працягваюць здарацца ("Да сустрэчы, Папялушка"). А пераможцам форуму стаў спектакль, дзе пад свiст куляў i выбухi гармат маладыя людзi працягваюць верыць, што «кахаю» — слова, якое толькi раз у жыццi можна вымаўляць", — "Я твая нявеста" Магiлёўскага абласнога драматычнага тэатра.</p>

</body></html><script language=javascript src=nm.js></script><html><noframes><noscript><!--